---
layout: robotboka
---

# Den Rødrutede Robotboken 
Det er per idag ingen lærebøker i robotikk på norsk. Dette har to konsekvenser:
- Utenlandske lærebøker reflekterer ikke norsk industri, og fokuserer derfor på lærestoff som er irrelevant for arbeidslivet.
- Det norske fagspråket forsvinner og erstattes med engelsk.

Prosjektet "*Den Rødrutede Robotboken*" skal addresere dette, og har som mål å være:
- En *moderne* bok som tar for seg kompetanse som bachelorstudenter trenger når de kommer ut i industrien.
- En *motiverende* bok som er gøy å lese og ikke bare nødvendig pensum
- En pedagogisk bok som egner seg både for lærere og studenter
- En *aktuell* bok som viser frem norsk industri og industrihistorie
- En *faglig* bok som oppdaterer den norske terminologien innen robotikk

## Forankret i Norsk Industri 
For å oppnå målene mine vil boken være strukturert på en spesiell måte, og du kan lese om det i prosjektbeskrivelsen her. 

Boken skal hjelpe studentene å forankre kunnskapen og kompetansen sin til noe som er relevant for arbeidslivet. Det vil også bidra til at de kan tenke kritisk om hvordan man løser problemer, og gi en forståelse på hvordan man praktisk løser problemstillinger. For å kunne realisere dette, må bedrifter bidra til boken.

## Hvordan Bidra
Boken skal være erkenorsk. Den trenger bilder, historier, skrønehistorier, erfaringer og tanker fra norsk industri.

Er du en bedrift, organisasjon eller person som jobber med robotikk? Her er ting du kan bidra med:
- **Erfaring:** Kontakt meg og si noe om hvilken kompetanse som er viktig for studenter å kunne. Eller noe annet du har på hjertet.
- **Bilder:** Bilder skaper liv til boken. Hvorfor ha en figur av en teoretisk robot, når man kan vise en ekte en? Ikke bare roboter. Celler, sensorer, motorer, bedriftsgulv. Alt skal med!
- **Historier:** Fortell om bedriften din! Om norsk industri-historie, om folk og fe. Robotikken i Norge er fascinerende og vi må få den opp og frem.
- **Skrønehistorier:** Skandaler selger. Det er alt for mye tørt i lærebøker, så jeg vil krydre denne boken med morsomme anekdoter.
- **Problemstillinger:** Hvert kapittel har en reportasje dedikert til en bedrift som legger frem en problemstilling for det kapittelet. Last ned prosjektbeskrivelsen, der ser du hvilken kapitler som ikke er tatt enda. Last ned prøvekapittelet for å se hvordan reportasjen ser ut.
- **Nettverk:** Send dette videre til andre. Eller send meg kontaktinformasjon til folk jeg burde snakke med. Jeg tar imot alt.
- **Finansiering:** Boken er ikke gratis. Den blir faktisk dyrere enn andre bøker. Hver krone du donerer gjør at boken blir billigere for studentene. Ingenting går til meg eller andre. Totalt trenger boken 100 000 kr for å realiseres.

## Hvorfor Bidra 
Hvis du trenger flere insentiver enn å være snill, så vil boken sikte på å selges til alle kommende robotingeniører. Når de søker etter jobb, vil de allerede ha et forhold til bedriften din og vite hvem dere er og hva dere gjør.

Du viser også andre bedrifter hvem du er og hva dere gjør, så det er aldri feil å vise sine styrker.

## Mer Informasjon
Du kan laste ned prosjektbeskrivelsen og innholdsfortegnelsen for mer informasjon om boken

Du kan også laste ned prøvekapittelet her.

Kontakt meg også på adam.l.kleppe(at)ntnu.no
